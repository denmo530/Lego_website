<p class="legTextInfo">Information är taget från: https://sv.wikipedia.org/wiki/Lego (2019-12-18)</p>
<p class="legoText">Lego introducerade de första plastklossarna 1949 under namnet Automatic Binding Bricks efter förebild av Kiddicrafts Self-locking Bricks.[1] Dessa tidiga klossar var tillverkade i cellulosaacetat och såldes i askar med klossar i olika storlekar som kunden fick bygga samman efter eget huvud. Motståndet mot plastleksaker var stort och försäljningen gick trögt under dessa tidiga år.[2] 1952 döptes klossarna om till det mer danskklingande Lego Mursten. I mitten av 1950-talet började Lego sälja sina klossar på export. Sverige var en av de första marknaderna, senare följde övriga nordiska länder samt Västtyskland, Österrike och Schweiz.</p>

<p class="legoText">1955 introducerade Lego färdiga byggsatser med instruktioner för att sätta samman en specifik byggnad. Byggsatserna kallades System i leg ("System i lek") och kompletterades senare med färdiga vägmärken, trafiksignaler samt motorcyklar och bilar, så att man kunde bygga upp en egen liten stad. System i leg höll skala 1:87 (eller H0-skala), och passade bra till modelljärnvägar. 1958 förbättrades klossarna med de ihåliga rör på undersidan som används än idag och som gör att klossarna håller ihop bättre.</p>
<p class="legoText">
1962 kom Lego-hjulet. Det blev den första av en rad nya klossar som såldes i grundsatser under namnet Basic och ersatte det begränsade Lego Mursten-sortimentet. Med dessa nya klossar kunde man nu bygga bilar och andra fordon, bland annat ett lokomotiv som rullade på gummihjul. Dessa fordon kunde kompletteras med en batteridriven elmotor. Från 1963 tillverkades klossarna i ABS-plast. Dessutom förfinades gjutprocessen. Gjutmaskinerna har en tolerans på en mikrometer, och 18 bitar per miljon kasseras pga felaktigheter (2015).</p>
<p class="legoText">
Lego-tåget med tillhörande räls introducerades 1966. Det skulle bli en av Legos mest framgångsrika produktserier och vidareutvecklade tåg tillverkas än idag. Tågen såldes även med batteridriven 4,5V motor, eller 12V motor som drevs med hushållsström via en transformator.</p>
<p class="legoText">
1968 invigdes den första temaparken Legoland på Jylland. Året därpå kom en serie hus och andra byggnader kallad Legoland som ersatte det äldre System i leg. Stadsbyggandet i Legoland-serien kompletterades med bilar, utryckningsfordon med mera. Skalan var betydligt större än System i lego och passade till Lego-tåget. Idag har Lego-staden utvecklats vidare till Lego City.</p>
<p class="legoText">
1969 introducerades Lego Duplo, avsett för mindre barn. Det blev början på en kraftig expansion av produktserier under 1970-talet. Bland annat tillkom dockliknande figurer samt möbler och andra inredningsartiklar avsedda för flickor. I Legoland-serien tillkom de idag klassiska gula plastgubbarna. 1977 kom Expert Builder-serien, som föregick dagens Lego Technic-serie.</p>
<p class="legoText">
Under 1990-talet gjorde Lego dåliga resultat ur ett ekonomiskt perspektiv. Orsakerna var flera, dels hade Lego fått stor konkurrens av andra typer av leksaker, främst dator- och TV-spel samt av olika samlartrender som till exempel Pokémon. Dels hade andra företag med liknande produkter tagit en bit av marknaden.</p>
<p class="legoText">
Lego gjorde ett försök att haka på dator- och TV-spelsmarknaden i ett samarbete med Oracle. Dessvärre blev det en dyrköpt erfarenhet för Lego. Utvecklingen av spelen tog lång tid och blev mycket dyrare än beräknat och höll nästan på att tömma deras kassa. Efter att ha vidtagit åtgärder som kan ses som en marknadsanpassning har bolaget kommit på fötter igen. Lego har bland annat köpt delar av rättigheterna till Star Wars och Harry Potter som nu återfinns i deras sortiment både i form av byggsatser och TV-spel. Med tiden har även satsningen på dator- och TV-spel burit frukt, och där går det att finna en rad olika spel där spelfigurerna utgörs av små Lego-gubbar, exempelvis Lego Star Wars, Lego Batman och Lego Indiana Jones.</p>
<p class="legoText">
Sedan 2000-talet har Lego tillverkat en rad olika byggsatser med figurer och scener ur Hollywoodfilmer. I samband med premiärerna av Episod I, II och III av Star Wars-filmerna gjordes exempelvis Lego-figurer av Luke Skywalker, Darth Vader, Han Solo med flera. Även skepp från filmerna, som Millennium Falcon har använts som förlagor till Legobyggsatser. Lego har även gjort Legobyggsatser med Harry Potter, Indiana Jones, Spindelmannen med flera.</p>